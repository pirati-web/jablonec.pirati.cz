---
date: 2022-01-11
category: blog
tags: majetek města nemovitosti prodej rating pravidla urbanismus
layout: post
title: Prodat či neprodat
author: Jaroslav Šída
authorId: jaroslav.sida
image: posts/2021-04-10-zanedbany-majetek-a-promeskana-prilezitost-vyhodneho-uveru.jpg
---
Na červnovém zastupitelstvu byly do programu jednání zahrnuty dva po sobě jdoucí body. Bod 27 nazvaný „přeřazování objektů“ se v obecné rovině zabýval cca 15 nemovitostmi v majetku města, zda mají být nově zařazeny do kolonky „určené k prodeji“. V přílohách byly tyto zdevastované objekty prezentovány ve formě fotografií. O to víc byl tento bod v rozporu s bodem předcházejícím, který v rámci střednědobého rozpočtového výhledu pojednával o „excelentním“ vyrovnaném rozpočtovém hospodaření s ratingem A+A+ . Kde se asi stala chyba? Město sice nemá dluh finanční, ale má ho skrytý v „péči“ o majetek. Jinak si smutný stav těchto skvostných velikánů nedokáži vysvětlit.

Daleko víc mě ovšem zarazila ledabylost, s jakou byl bod týkající se nemovitostí zařazen do programu. Jen rozhodnutí ve stylu „prodej a uvidíme, co z toho bude“ nebo „neprodej a spadni“. Žádné odůvodnění nebo ekonomická analýza deklarující, že opravy se nevyplatí. Pouze se v rozpravě suše konstatuje stále dokola omílaný argument, **že město na opravy nemá peníze. Zvláštní, má rating, ale nemá peníze.** 

Osobně se nebráním prodeji do rukou soukromých investorů, ačkoliv tu máme spoustu příkladů z praxe, kdy se to městu úplně nevyplatilo, zejména po sociální stránce. Dokonce si dokáži představit i slevu z kupní ceny oproti splnění jasně stanovených podmínek. Trend okolních měst je neúprosný. Řeší se urbanistické koncepce, usiluje se o zatraktivnění lokalit. Přidaná hodnota není v penězích, ale v tvorbě uživatelsky příjemného prostředí pro současné či potenciální občany města. Prioritou je vyřešit návaznosti na okolí, dopravu, parkování, propojenost a prostupnost, relaxační zóny, sociopatologické jevy. To může učinit i soukromý investor v rámci rozumné dohody s městem obsahující podmíněné a kvalitní řešení. Ale město musí vědět, co chce.

Že to město neví, dosvědčují i nedávno schvalovaná nová pravidla prodeje pozemků pro výstavbu. Určitým posunem je lepší propagace pozemků k prodeji prostřednictvím e-reality a předložení studie ze strany developera jako podmínka pro účast v soutěži o pozemek. Kdo ovšem studii vyhodnotí? Parta právníků a realitních makléřů sedících ve výboru? Silně postrádám opatření vůči spekulantům např. ve formě časového zastropování stavby, vidím nulovou snahu vyjít vstříc stavebníkům formou zajištění sítí či stavebního povolení k prodávaným pozemkům, chybí mi snaha tvořit kvalitní urbanismus při vyjednávání s developery. Ano, zavedeme aukce, nejvyšší bere. Ovšem dobrých míst k bydlení zrovna moc nepřibývá, na rozdíl od sociálně vyloučených lokalit, zejména v centru města. 

