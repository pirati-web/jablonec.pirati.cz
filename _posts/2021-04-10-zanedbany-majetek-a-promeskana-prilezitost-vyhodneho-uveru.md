---
date: 2021-04-10
category: blog
tags: majetek financování úvěr záměr byty
layout: post
title: Zanedbaný majetek a promeškaná příležitost výhodného úvěru 
author: Jarmila Valešová
authorId: jarmila.valesova
image: posts/2021-04-10-zanedbany-majetek-a-promeskana-prilezitost-vyhodneho-uveru.jpg
---
Piráti dlouhodobě upozorňují na potřebu zvýšení investic do zanedbaného městského majetku. V době našeho působení ve vedení města byla zahájena oprava neobyvatelných městských bytů, což byl hned první bod našeho koaličního programu. Spolupráce na programových bodech se dařila. Koalice se bohužel přesto po necelém roce rozpadla. Důvodem byl neúnosný střet zájmů tehdejšího primátora, který prosazoval vyplacení městských peněz pro svou firmu, přestože k tomu neexistoval žádný smluvní podklad. Tehdejší náměstek pro rozvoj Jakub Chuchlík (Piráti) nebyl odvolán pro neschopnost, jak uvádí Milan Kouřil (ANO), ale odstoupil z funkce sám v momentě, kdy se přímo na jednání zastupitelstva dohodla nová koalice ODS, ANO a SLK. Ta si rozdělila posty, aniž by byl představen program a cíle pro vedení města. Program byl zveřejněn až po čtyřech měsících vládnutí, na konci ledna 2020, a odhalil nečekanou politickou shodu, protože byl nápadně podobný tomu našemu. Nový náměstek pro ekonomiku Milan Kouřil mohl tedy plynule navázat s přípravou další fáze opravy bytů.

Dne 19.10.2020 schválilo vedení města financování investiční akce opravy bytových jednotek města dlouhodobým úvěrem ve výši 20 mil. Kč. Pro tento úvěr získalo 6.11.2020 závaznou nabídku pevné úrokové sazby 0,77 % p.a. Celkové úrokové náklady při desetiletém čerpání by tedy vycházely na 787 tis. Kč. Bohužel tato nabídka nebyla zastupitelstvu v roce 2020 předložena. Zastupitelstvu byl záměr čerpání úvěru předložen k projednání až v březnu 2021, kdy úrokové míry značně vzrostly a nabídka pevné úrokové sazby na stejný úvěr činí již 1,62 % p.a. Celkové úrokové náklady při desetiletém čerpání vycházejí na 1 655 tis. Kč. Tedy o 868 tis. Kč dráž. Milan Kouřil zdůvodňuje tuto časovou prodlevu nutností stanovit správný postup zadání zakázky rekonstrukčních prací. Vzhledem k tomu, že Magistrát disponuje týmem odborníků, pro které je zadání veřejné zakázky v objemu 20 mil. Kč rutinní záležitostí, nepovažujeme tento argument za platný. Vzhledem ke stavu přípravy byl navíc v březnu schválen pouze záměr a pro schválení smlouvy o úvěru muselo být svoláno na 8.4.2021 mimořádné zastupitelstvo k projednání jediného bodu.

Investiční akce počítá s opravou 48 bytových jednotek, které jsou nyní v neobyvatelném stavu. Město Jablonec ale vlastní takových bytů daleko více a tím, že náměstek nevyužil výhodnou nabídku v době její platnosti, poputuje bezmála 900 tis. Kč na zvýšené úrokové náklady místo na opravu dalších bytů.

[Jarmila Valešová](/lide/jarmila-valesova), zastupitelka za Piráty a bývalá předsedkyně finančního výboru<br/>
[Jakub Chuchlík](/lide/jakub-chuchlik), zastupitel za Piráty a bývalý náměstek pro rozvoj města
