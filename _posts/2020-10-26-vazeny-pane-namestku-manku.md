---
date: 2020-10-26
category: blog
tags: jablonec zastupitelstvo covid opatření dálková forma
layout: post
title: Vážený pane náměstku Mánku,
author: Vladimír Opatrný
authorId: vladimir.opatrny
image: posts/2020-10-26-vazeny-pane-namestku-manku.jpg
---
dne 22. října 2020 jste na Facebooku mj. uvedl, že zástupci Pirátů „nebyli ochotni se dnes účastnit ani na dálku“, citoval jste z omluvy jednoho ze zastupitelů pirátské strany a uvedl, že vám přijde za hranou nevyužití dálkového přístupu. Řeč je o zastupitelstvu konaném ten samý den. Jako předseda zastupitelského klubu České pirátské strany v Jablonci nad Nisou tímto reaguji na vaše připomínky.

Zastupitelstvo města bylo svoláno na den 22. října 2020. K tomuto dni platila (a jsou stále účinná) velmi přísná omezení týkající se pohybu a pobytu osob. Osobní účast považuji za velmi rizikovou mj. proto, že cílem opatření je minimalizovat riziko přenosu, a hlavně se vyhnout kolapsu nemocniční péče. Pro nezasvěcené dodávám, že se jedná o schůzi přibližně 40 osob v jedné, vzhledem k venkovním teplotám, obtížně větratelné místnosti. Důrazně jsem členům našeho klubu doporučil, aby se prezenční formou neúčastnili. Opakuji, ke čtvrtku 22. října 2020 je zakázáno scházet se více než dvěma lidem mimo rodinných příslušníků. Další z mnoha výjimek pro zastupitelstva jsou z mého pohledu pouze ilustrací chaosu, nikoliv systému, jak šíření choroby zpomalit.

Vámi zmíněná konferenční forma přes internetové připojení má několik úskalí. Kvalita se odvíjí od použité softwarové technologie, kapacity připojení (download, upload), počtu účastníků i zkušenosti moderátora a debatujících s touto formou schůze. Z mých osobních zkušeností z „městských“ konferencí s dálkovým připojením mohu osvědčit, že plnohodnotná debata vypadá jinak. Nemusí se nutně jednat o zlou vůli moderátora, dosáhnout souladu výše zmíněných předpokladů není jednoduché. Zcela objektivní podmínka je ovšem ta, že na přípravu musíte mít čas a na samotnou schůzi klid bez jakéhokoliv vyrušování. Jedině tak můžete hlasovat v souladu se svým svědomím, a následně svá rozhodnutí voliči vysvětlit. Vaše účast nemůže být formální.

Prožíváme extrémně náročné týdny a ani moderní technologie nejsou zárukou plnohodnotné práce. Zmíněný čas a prostor pro soustředěnou činnost prostě každému umožněn není. Je nepodstatné, zda se staráte o nemocné virovým onemocněním, ošetřujete členy rodiny mnohdy předškolního či raně školního věku, vedete domácí výuku anebo se pokoušíte respektovat smysl vládních nařízení. To jsou totiž v kostce důvody, kvůli kterým se zastupitelé našeho klubu schůze výjimečně nezúčastnili.

Vaši omluvu nežádám. S naprostou absencí porozumění, kterou jste předvedl, by se jednalo o prázdné fráze bez upřímně míněného sdělení. Neztrácejme proto čas, poprosím vás o zodpovězení jediné otázky:

Prosím o doplnění informace „za hranou“ čeho považujete neúčast na zastupitelstvu u lidí, kteří ošetřují nemocné anebo se starají o členy rodiny v době virové pandemie?

Odpověď prosím zašlete všem členům zastupitelskému klubu České pirátské strany v Jablonci nad Nisou.

[Vladimír Opatrný](/lide/vladimir.opatrny) - předseda zastupitelského klubu České pirátské strany v Jablonci nad Nisou