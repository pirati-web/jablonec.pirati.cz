---
date: 2019-11-05
category: blog
tags: ods sport jablonec zastupitelstvo ano starostové
layout: post
title: Sport pro chlapy - Tribuna na modro
author: Vladimír Opatrný
id: vladimir.opatrny
image: posts/2019-11-05-sport-pro-chlapy-tribuna-na-modro.jpg
---
Ošlehaní političtí veteráni vědí, že ta nepopulární rozhodnutí se musí dělat co nejdříve po zvolení. Inu proto, aby se za 4 roky do voleb zapomnělo. ODS v Jablonci rok ztratila, šlape tedy „do plnejch“ hned od začátku. První 2 miliony pro koaliční ANO ihned na říjnovém zastupitelstvu. Příslib další vrcholové prémie na prosincovém zastupitelstvu – další dva míče pro borce v dresu ANO. Nezapomnělo se na klub ODS? Nerozráží modrá elita na čele pelotonu vítr pro jiné? Ale kdepak, posvištíme z kopečka.

Rozhodnutí rady města ze 17. října 2019 nám taktiku modrých nepatrně odkrývá. Pod nezajímavým termínem „uzavření těchto smluv o právu k provedení stavby“ … „ke stavbě tribuny a zázemí baseballového hřiště“ se ukrývá první prémie pro vedoucí tým. **Dle hrubého odhadu se jedná o bonus 5 milionů z městské kasy**. Pro klub Petra Roubíčka, toho času měsíc (!) náměstka pro rozvoj. Dobré zázemí jistě výkonům prospěje, ale rychlou osvěžovačkou zjistíme, že trať vede i přes jiná sportoviště. Odkloníme tedy trasu závodu a na místo pěkných panoramat nových tribun pojedeme i okolo jiných areálů. Nebude to tak veselé, ale budeme rychlí, slibujeme.

Dle tvrzení tehdejšího primátora Milana Kroupy ze srpna 2019 (se kterým se ztotožňujeme), jsou leckterá jablonecká sportoviště dramaticky podfinacována a potřebují investice v řádu desítek milionů korun. Citujeme z otevřeného dopisu jabloneckého primátora ze srpna 2019:

> „lední stadion cca 17-20 mil, bazén úprava vody cca 20 mil., retoping atletických oválů cca 12-15 mil., výměna zavlažování atletický stadion... n mil., výměna výhřevu fotbalový stadion včetně závlahy 19 mil. + n, potřebujeme upravit saunu, abychom ji vůbec zkolaudovali do stavu, ve kterém ji nelegálně provozujeme, nemáme skate park, a další a jiné.“
  
Necháme chvilku koaliční kluby plánovat strategii na získání dalších prémií. Cesta je dlouhá a první rok tradiční šampióni strávili hledáním nových domestiků. Co na to divák, na konci čtyřletého závodu nazývaný volič? Z jeho pohledu to již tak zajímavé není. Má pocit, že klubové finance by se měly dělit dle volebních programů a potřeb území, kudy vede trať. Je to naivka, nerozumí potřebám borců z pelotonu. Své nemístné představy může korigovat při procházkách okolo zavřených či chátrajících sportovišť a dumat dle jakého klíče se přidělují peníze na sport v Jablonci. **Hlas ve volbách pak může přidělit stranám, které si nemyslí, že náměstek primátora může měsíc po jmenování do funkce přihrát svému klubu 5 milionu korun.** Jednak proto, že je to nesportovní, za druhé to svědčí o aroganci koalice ODS, ANO a Starostů a za třetí proto, že je to velmi, velmi trapné.

Místní sdružení České pirátské strany a zastupitelský klub v Jablonci nad Nisou

