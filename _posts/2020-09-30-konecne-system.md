---
date: 2020-09-30
category: blog
tags: sportovní areál kolečko podpora veřejný zájem
layout: post
title: Konečně systém
author: Jan Polák
authorId: jan.polak
image: posts/2020-09-30-konecne-system.jpg
---
V uplynulých dnech jablonecké zastupitelstvo hlasovalo o podpoře sportovního areálu „Kolečko&quot;. Zastánci úspor se zaštiťovali systémem a pravidly. A z toho vyvodili zmenšení slíbené podpory o 50 %. Je radostné, že město vedou neoblomní vyznavači stejného metru pro všechny. Nasaďme tento metr na události uplynulých měsíců a posuďme, jaký systém koaliční ANO a ODS představují.

V létě 2019 sledujeme dramatické televizní vystoupení pana zastupitele Čeřovského (ODS). Jádrem sdělení je opovržení nad tím, jak se tehdejší primátor pan Kroupa (ANO) snaží získat z města peníze pro svoji firmu a nebojí se ohrozit veřejný pořádek vypnutím městských kamer.

Několik týdnů poté, již jako primátor, pan Čeřovský zaštiťuje smlouvy v řádu miliónů korun pro již bývalého primátora pana Kroupu. Opovržení se vytratilo, role se prohodily, zůstaly milióny koaličnímu zastupiteli. Politická a podnikatelská etika není důležitá, odměna je to, oč tu běželo.

V návaznosti na toto systémové řešení z dílny ANO a ODS se vrátíme k podpoře jabloneckých sportovních areálů. Kolečko je bezpochyby jeden z nejvytíženějších sportovních areálů v Jablonci otevřený široké veřejnosti. Je proto chvályhodné, že v letech 2016 až 2019 z popudu vedení SKI KLUBU Jablonec byla naplánována a realizována investice za 7 miliónů korun. Z toho 5 miliónů získal klub z dotací a zbylé 2 miliony si půjčil od města na základě „příslibu podpory&quot; od Rady města z dubna 2016. Běžná praxe té doby spočívala v doplacení zbývající částky z městské pokladny.

Píše se rok 2020 a půjčka má být splacena. Město na základě původní dohody z roku 2016 přistupuje k deklarované podpoře. S tím nesouhlasí koaliční partner ANO zosobněný náměstkem panem Mánkem a s odvoláním na systém prosazuje padesátiprocentní snížení. Stejný metr pro všechny tedy vypadá zhruba takto: 4 miliony Grepě a zastupiteli za ANO panu Kroupovi jsou v pořádku. Milion sportujícím dětem a veřejnosti na „Kolečku&quot;? V žádném případě!

Těžko soudit, kdo je v této absurdní koaliční přetahované vítězem. Za poražené ovšem zcela jistě můžeme prohlásit uživatele sportovního areálu nad Břízkami. Toto sportoviště právě přišlo o výpomoc ve výši jednoho milionu korun. Tolikrát zaklínaný systém tedy možná spočívá v tom, že o kolik ušetříme na veřejném zájmu, o tolik můžeme navýšit podporu projektům koaličních zastupitelů.

[Jan Polák](/lide/jan-polak), [Vladimír Opatrný](/lide/vladimir-opatrny) - zastupitelé za Českou pirátskou stranu
