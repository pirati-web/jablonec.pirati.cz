---
date: 2021-02-24
category: blog
tags: zastavení výstavby terminálu MHD článek nevyšel měsíčník
layout: post
title: Nevhodné názory
author: Vladimír Opatrný
authorId: vladimir.opatrny
#authorId: jakub.chuchlik
image: posts/2021-02-24-nevhodne-nazory.jpg
---
Zástupci ODS, SLK a ANO rozhodli o zastavení výstavby terminálu MHD v Jablonci nad Nisou. Výrok je kurioznější o to více, že ti, kteří odhlasovali ukončení, byli původci a tvůrci tohoto projektu. Koncepce hromadné dopravy v Libereckém kraji tak dostala vážný úder, desítky miliónů investovaných do přípravy projektu nedávají nyní smysl, stejně tak jako energie vložená do získání stamilionových dotací. 

Jablonecký zastupitel Jakub Macek napsal o dopadech tohoto kroku [příspěvek](https://spolecneprojablonec.cz/tramvaj-do-centra-ani-terminal-nebudou-vase-ods-ano-slk){:target="_blank"}. Text do rubriky Názory zastupitelů odeslal v řádném termínu do redakce Jabloneckého měsíčníku. Členové rady města Jablonce nad Nisou, Petr Vobořil (SLK), David Mánek (ANO, náměstek primátora pro oblast humanitní), Milan Kouřil (ANO, náměstek primátora pro ekonomiku), Petr Roubíček (ODS, náměstek primátora pro rozvoj města) za neuvěřitelných okolností rozhodli o tom, že článek nevyjde. A to do doby, dokud nebude přepracován! Pro pochopení této orwellovské zápletky to lze shrnout i takto: názor zastupitele zaslaný do radničního časopisu nebude otištěn v rubrice Názory zastupitelů, jelikož obsahem nevyhovuje náměstkům a členům rady města Jablonec nad Nisou. 

Redakční rada složená mj. z těchto pánů přitom článek 10. února vzala na vědomí a nikdo nerozporoval zveřejnění. 19. února, několik hodin před odesláním celého čísla do tisku, byl příspěvek panem Vobořilem označen za neakceptovatelný a dále bylo panu Mackovi doporučeno, aby si pro svůj názor zastupitele našel „jiný typ média“. Většina redakční rady (zmínění radní a Pavel Žur) se dále shodla na podmínce (!) uveřejnění: a tedy že nebude otištěn „pokud nebude autorem upraven“. Pro zveřejnění původní verze byli pouze dva členové redakční rady – Petr Klápště a [Vladimír Opatrný](/lide/vladimir-opatrny). 

Jedná se o selhání a aroganci pana Vobořila a všech náměstků jabloneckého primátora. Je to jejich vizitka. Měli 9 dnů na vypracování textu, kterým by se s argumenty Jakuba Macka vypořádali důvěryhodným způsobem. Ten by byl otištěn ve stejném čísle. Namísto toho se shodli na tom, že zabrání publikování příspěvku. Je to trapné a nedůstojné, ale dobře to ilustruje smýšlení radních a náměstků. Až z úst těchto politiků uslyšíte slova demokracie anebo politická kultura, nezůstávejte na pochybách, o čem přesně hovoří. Nazývá se to cenzura a zákazy.

### Odkazy:
[Zápis z usnesení rady města](https://www.mestojablonec.cz/cs/samosprava/rada-mesta/2021/rada-19-01-2021/zapis-z-rady-03-2021.html){:target="_blank"}

[Tramvaj do centra ani terminál nebudou. Vaše ODS, ANO a SLK](https://spolecneprojablonec.cz/tramvaj-do-centra-ani-terminal-nebudou-vase-ods-ano-slk){:target="_blank"}

