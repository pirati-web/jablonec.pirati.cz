---
date: 2021-02-08
category: blog
tags: architektonický jednotný návrh stánky přehrada
layout: post
title: Hurá! Návrh jednotného řešení stánků okolo přehrady je na světě
author: Jan Picko
#authorId: jakub.chuchlik
image: posts/2021-02-08-hura-navrh-jednotneho-reseni-stanku-okolo-prehrady-je-na-svete.jpg
---
Jablonec má konečně architektonický návrh jednotného řešení drobných objektů hygienického a gastronomického zázemí v okolí přehrady. Vznikl o rok později, než měl vzniknout a neřeší všechna místa, která je nutné vyřešit, ale je na světě. Město se tedy může pustit do potřebného zlepšení uživatelské standardu i estetické kvality toalet, sprch, stánků a dalších služeb v okolí této nejcennější rekreační oblasti města. O to se Piráti od svého zvolení na jabloneckou radnici zasazovali. Cesta k návrhu měla ale překvapivou zápletku.

Záměr vyhlásit otevřenou architektonickou soutěž na jednotné řešení zázemí okolo přehrady odsouhlasilo jablonecké zastupitelstvo výraznou většinou již v červnu 2019. Přes léto byla příprava dokončena, na začátku září soutěž vyhlášena a na začátku října zrušena. Co se stalo? Na radnici se vyměnilo politické vedení a rezortu rozvoje se místo [Jakuba Chuchlíka](/lide/jakub-chuchlik) za Piráty ujal Petr Roubíček za ODS. Nové vedení zastavilo většinu projektů, které se za necelý rok od voleb podařilo rozběhnout. Kromě vysoutěžených návrhů na architektonickou kultivaci ulice Poštovní či Anenského náměstí, zrušilo právě i probíhající otevřenou architektonickou soutěž na okolí přehrady. Zveřejněné důvody zrušení byly lživé, argumenty neseděly věcně i finančně s podmínkami soutěže ani schváleným usnesením zastupitelstva. Jablonec utržil v odborných architektonických kruzích ostudu a zbytečně musel vynaložit 239 tisíc Kč na oprávněných náhradách rozpracovaných návrhů.

Vypadalo to, že si jablonečané mohou o zlepšení přehrady nechat opět jen zdát. Když se však ODS, ANO a Starostům pro Liberecký kraj podařilo zahladit stopy intenzivní práce Pirátů a Společně pro Jablonec, začala nová koalice pracovat na své soutěži. V čem se lišila? Ze zadání byly vypuštěny některé lokality, především Sluneční lázně, na jejichž neutěšený stav město rezignovalo. Jinak byla východiska zadání stejná. Změnil se způsob výběru. Další otevřená soutěž po ostudě se zrušením té minulé nebyla možná. Redukcí počtu lokalit, a tím i objemu zakázky mohlo město zvolit formou tzv. souběžného zadání, tady vyzvat napřímo několik architektonických kanceláří. Díky kontinuitě práce městského architekta (tedy funkce, za jejíž existenci vděčíme předchozí koalici) na první i druhé verzi soutěže bylo vyzváno pět kvalitních týmů. Odborná část poroty zůstala stejná. Do politické části poroty však nebyl přizván nikdo z opozice, která připravovala první verzi soutěže. Vybraný návrh tedy i díky předchozími působení rozpadnuvší se koalice působí kultivovaně a racionálně. Bylo by proto žádoucí, aby vedení města činilo všechny kroky k jeho brzké realizaci a to bez dalšího neprofesionálního škobrtání. 

Kvůli zbytečnému politickému tanečku se zrušenou soutěží ztratilo město víc než rok času a nemá vyřešené všechny potřebné lokality. Přes tyto výhrady nabízejí Piráti spolupráci na cestě k započatému směru zlepšení okolí přehrady. Kromě architektury a redukce vizuálního smogu - přemíry reklamních bannerů, je žádoucí formulovat jaké služby a jaká nabídka občerstvení u přehrady má být nebo např. kolik jednorázových kelímků je přijatelné spotřebovat a vyhodit. Podle těchto preferencí by se pak měly v nových objektech uzavřít nové smluvní vztahy. Do letošní sezóny se toho mnoho nestihne, ale do příštího léta by mohla jablonecká přehrada nabízet kultivovanější prostředí i pestřejší nabídku služeb.

### Související:
[Článek ke zrušené soutěži](https://www.piratskelisty.cz/clanek-2648-nove-vedeni-jablonce-rusi-architektonickou-soutez-k-prehrade-a-lze-o-duvodech){:target="_blank"}

[Usnesení zastupitelstva a důvodová zpráva k záměru architektonické soutěže](https://www.mestojablonec.cz/filemanager/files/23828.pdf){:target="_blank"}

[Hlasování zastupitelů o předloženém bodu záměru architektonické soutěže](https://m.mestojablonec.cz/filemanager/files/23946.pdf){:target="_blank"}

Vizualizace: Prokš Přikryl architekti 
