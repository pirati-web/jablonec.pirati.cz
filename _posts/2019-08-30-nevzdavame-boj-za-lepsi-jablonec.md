---  
date: 2019-08-30 
category: blog  
tags: jablonec koaliční krize primátor kroupa podmínky budoucí vedení jablonec  
layout: post  
title: Nevzdáváme boj za lepší Jablonec  
author: Jakub Chuchlík  
authorId: jakub.chuchlik  
image: posts/2019-08-30-nevzdavame-boj-za-lepsi-jablonec.jpg  
---  
Odejít do opozice by bylo pohodlné řešení. Nyní však vnímáme zodpovědnost za směřování města i možnost nadále prosazovat náš program a principy, se kterými jsme se rozhodli kandidovat. Do jednání o budoucí podobě vedení města vstupujeme s jasnými podmínkami:

#### 1. Současný primátor nemůže zůstat ve vedení města
Primátor svým zneužitím střetu zájmů a následnými kroky ztratil důvěru pirátského zastupitelského klubu. Zároveň samozřejmě není jedno, kdo se novým primátorem stane. Nový kandidát musí být konsensuální osobností, zaručující klidnou, konstruktivní práci koalice až do konce volebního období.

#### 2. Spolupráce s klubem Společně pro Jablonec
Dosavadní spolupráci považujeme za úspěšnou a konstruktivní. Naše kluby přináší do jablonecké politiky nový obsah a díky programovému průniku tvoří nejsilnější blok devíti zastupitelů.

#### 3. Zachovat zastoupení v radě města
Chceme zachovat poměr zastoupení našich klubů v devítičlenné radě města. Piráti mají tři radní, Společně pro Jablonec měli doposud dva radní.

#### 4. Náměstek pro rozvoj
Agenda rozvoje tvoří jeden ze základních pilířů našeho programu: úpravy okolí přehrady, cyklostezky, stromořadí a kultivace veřejných prostranství… Zároveň město připravuje největší investiční akci za mnoho let – nový terminál veřejné dopravy a související stavby. Dosavadní náměstek, architekt Jakub Chuchlík již prokázal své kompetence. 
Chceme, aby pokračoval.

#### 5. Náměstek pro ekonomiku a majetek
Část našeho programu v rámci ekonomické agendy jsme již stihli splnit; zavedl se např. rozklikávací rozpočet. Důležitým nekončícím úkolem je příprava rozpočtů, které umožní realizaci maxima programových bodů. 
Druhou část rezortu tvoří správa majetku; budov, ulic i zeleně. Nejen, že vyžaduje úzkou spolupráci s rozvojem, ale hraje svou roli i v aktuálním problému neřešené situace okolo vztahů města a firmy Grepa, na které mají ANO i ODS svůj podíl viny. Žádná z těchto stran by proto nyní neměla řešit např. vypořádání věcných břemen na kabely této firmy. Hlásíme se k dotažení těchto problémů minulosti.

Máme spoustu rozdělané práce. Pokud se na nové koalici dohodnou ANO a ODS, naváže někdo na spolupráci s městským architektem, jehož funkci jsme zavedli? Bude se pokračovat v rekonstrukci dlouhodobě prázdných městských bytů? Bude se spolupracovat s osadními výbory, jejichž vznik jsme spoluiniciovali? Jak dopadne participativní rozpočet? Bude se pokračovat v architektonických soutěžích a realizaci úprav, které se již projekčně započaly? V prosazení lepší cyklodopravy? V probouzení bývalých městských lázní? V kontrole a optimalizaci hospodaření městských společností? Bude se pracovat na zlepšení sídlišť, parkování a kontejnerových stání? Budou se zpracovávat koncepční dokumenty, které jsme začali připravovat, jako je změna způsobu péče o zeleň, koncepce zacházení s dešťovou vodou, strategický plán?