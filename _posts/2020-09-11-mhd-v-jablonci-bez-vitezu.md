---
date: 2020-09-11
category: blog
tags: provozovatel mhd jablonec výběrové řízení
layout: post
title: MHD v Jablonci bez vítězů
author: Vladimír Opatrný
image: posts/2020-09-11-mhd-v-jablonci-bez-vitezu.jpg
---
V září 2020 nemá vedení jablonecké radnice jasno v tom, kdo od února 2021 bude v regionu provozovat hromadnou dopravu. Soutěž na desetiletý kontrakt byla městem zrušena a 5 měsíců před vypršením smlouvy už nezbývá než vyjednávat v naprosto zoufalé situaci. A jaké si můžete klást podmínky, jestliže je vaše situace kritická? Opravdu dosáhnete na co nejvýhodnější podmínky pro vás jako zákazníka? Prostě máte velký problém.

Politická reprezentace jablonecké radnice nedokázala pro své občany zajistit hromadnou dopravu s akceptovatelným předstihem, a hrozí tak škoda v řádu stovek milionů korun. V době dramatických škrtů si absurdnější situaci představit nelze. Pro úplnost dodáváme, že předpokládaná hodnota zakázky byla 750 miliónů bez DPH. Spolupráci s Libercem a krajem, kteří funkční dopravu mají, město odmítlo, stejně tak vytvoření vlastní flotily. ODS, ANO a jablonečtí Starostové chtěli soutěž, zorganizovali soutěž, zrušili soutěž a nemají vítěze ani dopravce. 

Cestou časem si odpovíme na otázku, zda se nejedná o něco, co v Jablonci dobře známe. Píše se říjen 2018 a vedení jablonecké radnice nemá jasno v tom, kdo od února 2019 bude v regionu provozovat hromadnou dopravu. Jak si odstupující politici řešení v řádu týdnů představovali, jsme se nikdy nedozvěděli. Prostě odešli a nechali město bez zajištěné dopravy. Jelikož jsme tuto nepochopitelnou situaci byli nuceni na přelomu roku řešit, máme velmi jasnou představu o síle vyjednávací pozice a o podmínkách, které musíte akceptovat pro to, aby za pár týdnů ve městě hromadná doprava neskončila. Mimo jiné musíte sáhnout velmi hluboko do kapsy.

Naši zvolení zástupci mají na radnici menší a větší úkoly. Některé jsou strategické povahy a zajištění kvalitní hromadné dopravy za finančně výhodných podmínek k nim patří. Minulá koalice Petra Beitla z ODS to nedokázala a nechala město v kritické situaci. Současné vedení Jiřího Čeřovského z ODS to nedokázalo, a vrhá tak město do kritické situace. U minulého i současného selhání byli též jablonečtí Starostové. A co pro vás v dopravě od října 2018 udělalo koaliční ANO, si můžete s odkazem na fakta výše zodpovědět sami.

Kouzlo nechtěného se zjevuje společně s předvolebními plakáty, kde tváře v nadživotních velikostech hlásají „Zkušenost, odhodlání, výsledky“. V návaznosti na opakovanou neschopnost zorganizovat výběrové řízení na MHD jsou tato tvrzení a sebevědomí kandidátů překvapivá. Necháme tvářím jejich svět prázdných hesel a k lepšímu Jablonci se dopracujeme poctivým zodpovězením vracejících se otázek. Namátkou těchto. K čemu jsou naši zástupci kompetentní? Co vlastně dokážou? A jaké jsou jejich motivace k výkonu funkce?

Vladimír Opatrný, Jaroslav Šída, Jan Polák