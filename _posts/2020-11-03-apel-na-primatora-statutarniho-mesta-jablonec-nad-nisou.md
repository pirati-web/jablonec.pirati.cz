---
date: 2020-11-03
category: blog
tags: covid zastupitestvo apel primátor
layout: post
title: Apel na primátora statutárního města Jablonec nad Nisou
author: Vladimír Opatrný
authorId: vladimir.opatrny
image: posts/2020-11-03-apel-na-primatora-statutarniho-mesta-jablonec-nad-nisou.jpg
---
Vážený pane primátore, vážení kolegové,
obracím se na Vás ve věci zasedání zastupitelstva statutárního města Jablonec nad Nisou. Vzhledem k závažné epidemiologické situaci je velmi problematické schůzi realizovat standardním způsobem. Zkušenosti z posledního zasedání nás utvrzují v tom, že není přípustná žádná forma prezenčního zasedání zastupitelstva, neboť se nedaří splňovat nařízená opatření.

Domníváme se, že není vhodné pokračovat ani v kombinovaném způsobu zasedání, kdy část zastupitelů je fyzicky přítomna a část je online. V takovém případě se kumulují nároky na hygienická opatření a potřeby odbavit vzdáleně připojené zastupitele. Nároky a nevýhody se sčítají.

Jako nešťastné vnímáme i to, že zastupitelé mají možnost volby, tedy zda se (ne)sejdou v zasedacím sále radnice, zatímco běžný občan tuto volbu v drtivé většině každodenních situací nemá. Způsob odbavení je mu nařízen. Zastupitelé tímto působí jako privilegovaná skupina, a to i vzhledem ke kauzám nedodržování nařízení ze stran politiků na celorepublikové úrovni je obtížně obhajitelné sdělení nejen pro místního voliče.

Vážený pane primátore, prosím vás o upřímné zvážení způsobu svolání zastupitelstva. Konferenční forma se nabízí jako bezpečné, akceptovatelné a odpovědné řešení pro tyto týdny. A věřím proto, že bychom v tomto bodě mohli nalézt shodu.

[Vladimír Opatrný](/lide/vladimir-opatrny)