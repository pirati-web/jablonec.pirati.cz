---
date: 2020-09-18
category: blog
tags: demokracie jablonec zastupitelstvo září 2020
layout: post
title: Zavirovaná demokracie
author: Vladimír Opatrný
image: posts/2020-09-18-zavirovana-demokracie.jpg
---
Čtvrteční jablonecké zastupitelstvo (17. září 2020) začalo jako svátek demokracie. Koaliční ANO, ODS a Starostové navrhli, aby vzhledem k viru byly příspěvky maximálně dvouminutové a k tématu se každý ze zastupitelů mohl vyjádřit pouze jedenkrát. Kdo dříve připisoval velkopanské a oligarchické manýry pouze představitelům ANO, není již na pochybách, jak si veřejnou diskusi a demokracii představuje i ODS a jablonečtí Starostové.

Návrh rady města po vypjaté debatě k hlasování nakonec předložen nebyl. Nicméně byli jsme velmi blízko k tomu, aby se jablonecká koalice zbavila jedné z posledních institucí, která kontroluje a popisuje její vládu. Instituce zastupitelstva, kde politici v rámci respektu k voliči a transparentní vládě hovoří o své činnosti před veřejností. 

ODS, ANO a Starostové si takto demokracii a mandát od voliče definitivně nepředstavují. Námitka, že to na zastupitelstvu nebylo hlasováno, těžko obstojí. Radní, tedy vrcholní zástupci těchto stran, se na tomto návrhu v dopoledních čtvrtečních hodinách shodli. Sám primátor Čeřovský za ODS se přihlásil k tomu, že hlasoval pro toto pojetí demokratické veřejné debaty. 

Následné zastupitelstvo veletrhem koaličních úspěchů nebylo. A je tedy zřejmé, že model, kdy prakticky žádné otázky pokládat nemůžete, by byl velmi žádoucí. Ďábel tentokrát není ukrytý v detailu, ale v politické a mravní bídě zástupců ODS, ANO a Starostů. Vzkaz voliči o pojetí demokracie nemůže být čitelnější - „o naší vládě se s vámi bavit nehodláme“.

Vladimír Opatrný