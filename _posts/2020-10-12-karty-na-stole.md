---
date: 2020-10-12
category: blog
tags: jablonec mhd busline zastupitelstvo
layout: post
title: Karty na stole
author: Jaroslav Šída
authorId: jaroslav.sida
image: posts/2020-10-12-karty-na-stole.jpg
---
Z tváří politiků ODS čišela nespokojenost a únava, ANO si drželo vlastní linku (tuze odlišnou od vůle koaličního partnera z ODS) a Starostové se jako obvykle tvářili, že se jich to tak trochu netýká. O čem je řeč? A proč pan primátor Čeřovský (ODS) svolával v době nouzové stavu 30 zastupitelů do jedné místnosti na mimořádné zastupitelstvo?

Jablonec nad Nisou a okolní obce nemají od 1. února 2021 zajištěnou hromadnou dopravu. Důvodem této mizérie nejsou dle včerejších informací špatná rozhodnutí, za tento stav je odpovědná technická chyba. Jedna ze zpráv nebyla úřadu doručena včas, a proto bylo celé výběrové řízení radnicí zrušeno. Škoda, že tato chyba nemohla přijít na včerejší mimořádné čtyřhodinové zastupitelstvo a nemohla se omluvit.

Dramatickou rovinu celého příběhu podtrhl pan Miroslav Cák z firmy AGM Partners. Přirovnal útoky konkurenčních firem na průběh a výsledky výběrového řízení ke kobercovému náletu. Spleť oznámení bylo nuceno řešit několik dalších právníků a papír velkého formátu taktak stačil na schéma útoku. 

Nemáme důvod tomu nevěřit. Jedná se o běžné konkurenční praktiky při vyřizování dopravních zakázek a velkou komplikaci při získávání dopravce touto cestou. Nepochybně je to známo i koaličním zadavatelům tohoto řízení. Právě těm, kteří zvolili výběrové řízení jako cestu k zajištění dopravy. Rozhodnutí to bylo špatné. Nebralo v potaz strategickou úlohu hromadné dopravy v regionu, trendy v libereckém kraji ani odborná stanoviska expertních orgánů. Dlužno podotknout, že Jablonec žádné důvěryhodné expertní orgány pro strategické otázky hromadné dopravy nemá. I zde můžeme hledat příčinu opakovaných problémů.

Podavatelem námitky, která nakonec vedla ke zrušení řízení, byla firma BusLine MHD Jablonecko s.r.o. Je dojemné, jakou péči má tato firma, která se výběrového řízení neúčastnila, o právo a pořádek. Z mimořádného zastupitelstva vyplynulo, že čelí minimálně jednomu trestnímu oznámení, a to pro podezření ze spáchání zločinu pletichy při zadání veřejné zakázky a při veřejné soutěži. Dále o této firmě s ručením omezeným z veřejně dostupných zdrojů víme, že má základní kapitál 10 tisíc korun. A naopak nevíme, jak hospodaří a v jaké je ekonomické kondici. Tyto údaje k 9. říjnu 2020 v obchodním rejstříku chybí.

Karty jsou na stole, koalice po diskusi předkládá k hlasování 2 návrhy. Hlasování se opakují, koalice nenachází cestu, kudy ze slepé uličky ven. Nakonec vítězí druhá varianta – v jednání s dopravci se bude pokračovat. Nic konkrétnějšího ani nemůže být řečeno, žádní vážní zájemci v šuplíku nejsou. Vykouzlit za tři měsíce 35 autobusů a servisní zázemí co nejblíže Jablonci nám dává vzpomenout na pořad Možná přijde i kouzelník. Ale dobře, zaříkávání zafunguje a autobusy a garáže se z dýmu mistra magie vynoří. Otázkou je, zda cena za toto představení nebude příliš vysoká.

Pozornému čtenáři neuniklo opomenutí první navrhované varianty. Co že to bylo, že velmi útrpnou cestou se koalice raději prohlasovala k hledání kouzelníka? Prvním navrženým bodem totiž bylo zajištění dopravní obslužnosti prostřednictvím firmy BusLine MHD Jablonecko s.r.o. Předložil ji pan primátor Čeřovský a hlasoval pro ni prakticky celý zastupitelský klub ODS. Nikdo jiný. Je dobře, že jsou karty na stole a víme, kdo s kým hraje.

[Jaroslav Šída](/lide/jaroslav-sida), [Vladimír Opatrný](/lide/vladimir-opatrny) - zastupitelé za Českou pirátskou stranu
