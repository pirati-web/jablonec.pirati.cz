---
date: 2021-11-12
category: blog
tags: majetek financování úvěr záměr byty
layout: post
title: Třídíš. Zaplatíš!
author: Jaroslav Šída
authorId: jaroslav.sida
image: posts/2021-11-12-tridis-zaplatis.jpg
---
Na červnovém zastupitelstvu byly schváleny dvě odpadové vyhlášky. Co to mj. pro občany města znamená? Všechny jablonecké domácnosti (5 500) musí nově registrovat stávající popelnici. Dále nový systém nakládání s odpadem povede k dramatickému navýšení ceny, nárůstu produkce směsného odpadu a většímu počtu najetých km při svozu. A největší ránu dostanou ti, kteří se naučili poctivě třídit.

Přístup města byl dosud liberální. Sám občan rozhodl o velikosti nádoby na směsný odpad a důsledným tříděním se vyhnul jejímu brzkému naplnění. S novou vyhláškou ovšem nastupuje systém tvrdě regulační s povinnou nádobou minimálně 60 l.

Oba následující příklady jabloneckých občanů vychází ze skutečnosti a doloží, proč je vyhláška špatně. Marek je majitelem nemovitosti, kde bydlí 13 členů. Všichni dosud poctivě třídili a byli původcem minima směsného odpadu – jednou měsíčně vyvážená 80l popelnice byla často poloprázdná. Nyní si musí povinně pořídit nádobu o velikosti 120 l a nechat si ji vyvážet 2× týdně, či 240litrovou nádobu se svozem 1× týdně. Pokud nepřestanou třídit, bude od nich odvážen prázdný vzduch a produkce emisí se zbytečně zvýší. Jestliže na třídění rezignují, tak systém zapůsobí zcela opačně s proklamovaným účelem vydávané vyhlášky a množství směsného odpadu naroste. Každopádně doposud platili 1 168 Kč ročně, od příštího roku to bude 9 984 Kč. Jaroslav má v centru bytový dům. Využívá nádobu o 120 l při svozu 1× týdně. Vystačí pro 12 lidí, všichni poctivě třídí. Od ledna 2022 je povinen navýšit kubaturu či svoz na dvojnásobek. Z ekonomického hlediska to znamená trojnásobné navýšení ceny za svoz, o pošramocené motivaci k třídění nemluvě. Efektivní systém musí vycházet ze skutečných informací.

Moderní obce v ČR to dělají takto: Každá popelnice je za pár desítek korun elektronicky označena. Popelářský vůz při svozu popelnici zváží, městem vysoutěžená firma váhu ve vozech má. A město provozuje informační systém, který vám vystaví účet dle skutečné váhy vyvezeného obsahu. Paušálním poplatkem se řeší pouze barevné nádoby na tříděný odpad.

Odnášíme si nějaké ponaučení? Jaroslav s Markem jistě ano, zaplatí v součtu o 15 594 Kč ročně víc za svoz vzduchu v prázdných nádobách. I díky jejich příspěvku je plánovaný výběr v kolonce „příjem od občanů“ v oblasti odpadového hospodářství v příštím roce o 20 milionů větší oproti roku letošnímu. A tak volič může zvážit, do nádoby jaké barvy vhodí volební lístky se jmény zástupců této koalice.

[Jaroslav Šída](/lide/jaroslav-sida), [Vladimír Opatrný](/lide/vladimir-opatrny) – Piráti

---

Jak už jsme mnohokrát říkali, k vydání OZV město přistoupilo na základě nové legislativy – a zastupitelé vyhlášku schválili. Při její tvorbě jsme volili ze dvou variant – jít cestou paušálního poplatku za osobu nebo zvolit poplatek za odkládání komunálního odpadu z nemovité věci. Zvolili jsme druhou variantu a svázali ji s kapacitou 60litrové nádoby za občana a měsíc. Stejnou cestu jako Jablonec jdou např. Karlovy Vary, Fulnek nebo Bohumín. V sousedním Liberci mají roční poplatek 720 Kč/osoba/ rok, v Turnově 660, v Semilech 800 korun. Nejen v Jablonci se tedy bude platit za odpad, jak to prezentují kolegové. Je chvályhodné, že nájemníci domů Marka a Jaroslava příkladně třídí. Je však s podivem, že v Markově domě i při důsledném třídění stačí 13 lidem na celý měsíc jedna 80litrová nádoba. To znamená, že každý vyprodukoval měsíčně něco málo přes 6 l odpadu, přičemž jablonecký denní průměr je 2–3 l, v paneláku 4–5 l. Skutečně Markovi nájemníci třídí tak dobře nebo jen odkládají svůj odpad jinam, kde to pak platíme všichni? Pokud třídí tak dobře, pak by měli jablonečany školit. Občané Jablonce totiž obecně třídí dobře už teď, avšak stále směsný komunální odpad tvoří 52 % celkového množství odpadu, jen 37 % z toho je tříděný, zbytek velkoobjemový. A před námi všemi stojí velký úkol – tříděný odpad by měl totiž postupně tvořit 60, pak 65 a nakonec 70 % všeho produkovaného odpadu, a to už v roce 2035! Pokud mohu poradit, pak Marek by pro svých 13 nájemníků mohl zkombinovat nádobu 120 a 80 litrů s vývozem jednou týdně. Zaplatil by pak 8320 Kč. Jaroslav zase může zvolit pro 12 lidí nádobu o kapacitě 340 l s vývozem 2× do měsíce a celkem zaplatí 7 072 Kč. Každý jablonečan za likvidaci odpadů ze své peněženky průměrně měsíčně vydá 50 korun. Je to opravdu tak moc? Faktem je, že lidé zaplatí za odpad více. Faktem ovšem také je, že odpad, i ten vytříděný, se prostě nevypaří. Musí se odvézt a zpracovat. A to něco stojí. Obyvatelé Jablonce si zvykli velmi správně odkládat bio nebo nebezpečný odpad do kontejnerů, které město několikrát do roka na různá místa rozmisťuje. Správně odváží olej a velký elektroodpad do sběrných dvorů. To vše zdarma – platí město. Když si své odpady zaplatí lidé, může město ušetřené peníze investovat do oprav škol, školek, ulic, chodníků, sportovišť, do údržby a výsadby nové zeleně apod. Ale také za ně může nakoupit další kompostéry i nádoby na tříděný odpad a přistavit je přímo před vaše dveře. To stojí za zamyšlení, co říkáte.

Milan Kouřil, náměstek
