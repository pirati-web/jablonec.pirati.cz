---
date: 2020-12-16
category: blog
tags: saskova ulice prodej bytový dům park
layout: post
title: Studie bytového domu v Saskově ulici prokázala význam parkového prostoru
author: Jakub Chuchlík
authorId: jakub.chuchlik
image: posts/2020-12-16-studie-bytoveho-domu-v-saskove-ulici-prokazala-vyznam-parkoveho-prostoru.jpg
---
Město vlastní pozemky v Saskově ulici, které jsou podle územního plánu určeny k bytové výstavbě. Soukromý developer projevil zájem o výstavbu na této ploše a představil studii bytového domu. Obyvatelé z okolí Saskovy ulice vyjádřili nesouhlas s navrženou zástavbou parkového prostoru a navrhli městu spolupráci na péči o park. Zastupitelstvo města má na čtvrtečním jednání rozhodnout, zda s developerem uzavře smlouvu o budoucím prodeji pozemku. Zastupitelé za Piráty se po podrobném seznámení s podklady a vzájemné diskuzi rozhodli prodej pozemků nepodpořit a spolupracovat na rozvoji a kultivaci parku.

### O jaké jde místo a jaké s ním byly doposud plány?
Město vlastní svažité pozemky parkového prostoru pod kostelem na Horním náměstí, vedle pěšího schodiště mezi Saskovou ulicí a ulicí Pod Baštou. Spodní polovina pozemků je podle územního plánu určena k bytové výstavbě. Urbanistická koncepce v tomto místě předpokládá dostavbu uliční fronty, tzn. protažení podobné zástavby a podobného uličního profilu jako v severní části Saskovy ulice.

### Jak vznikl záměr výstavby představeného bytového domu?
Během našeho působení ve vedení města projevil o výstavbu na tomto pozemku zájem soukromý developer. V rámci osobního jednání byla zmíněna řada argumentů pro i proti výstavbě. Argumentem pro výstavbu byla kromě koncepce stanovené územním plánem také špatná bytová situace v centru města. Argumentem proti pak byla především exponovaná poloha místa, kde na rozdíl od množství proluk i celých zbouraných bloků, zástavba nikdy nebyla a prostor je využíván k venčení psů nebo sáňkování. Závěrem jednání byla dohoda na zpracování záměrové studie, která bude konzultována s městským architektem a která prověří možnosti zástavby při zachování rekreačních kvalit území.

### Proč jsme se rozhodli záměr prodeje nepodpořit?
Developer nechal zpracovat záměrovou studii, kterou v souladu s urbanistickou koncepcí schválil městský architekt. Záměr prodeje pak prošel standardním procesem, který má město nastavený při prodeji svého majetku. Klíčovým krokem je nyní hlasování zastupitelstva o souhlasu s budoucím prodejem. 

Na základě zveřejněného záměru vyjádřili obyvatelé Saskovy ulice nesouhlas se zástavbou tohoto parkového prostoru a navrhli městu spolupráci na péči o park. Vlastní iniciativa obyvatel nám takto prokázala význam parku i možnou cestu jeho kultivace a správy. Navržená cesta rozvíjí komunitní vztah k lokalitě, což považujeme za důležitou hodnotu pro město. Z představené studie je také patrné, že při navržené míře využití (počtu bytů a objemu stavby) není možné zároveň zachovat stávající rekreační kvality. V rozhodování pro nás nehrál žádnou roli ani fakt, že developer oslovil pro zpracování záměrové studie kolegu, místopředsedu místního sdružení České pirátské strany. 

### Co udělat příště v procesu lépe?
Město by mělo být na podobný zájem investorů lépe připravené a dokonce ho i samo iniciovat. Lepší příprava znamená zpracování koncepčních dokumentů, o které se při podobném rozhodování může opřít. V tomto případě by byla užitečným podkladem koncepce tzv. Zelené infrastruktury, tedy přírody ve městě, s vyhodnocením významu jednotlivých parkových ploch a jejich návazností. Další užitečným nástrojem by byla databáze pozemků, s podmínkami a prioritizací zástavby. Pro korektní vztah se soukromými developery by město příště mělo u takto exponovaných pozemků samo zpracovat prověřovací studii, na základě které by se rozhodlo, zda pozemek k prodeji nabídne. Pokud by se rozhodlo pro prodej, náklady na studii by zohlednilo v ceně pozemku. Pokud by studie prokázala, že zástavba místu přinese více negativ, bylo zpracování studie dobrou investicí veřejných peněz.

### Proč je dobré prověřovat možnosti výstavby nového bydlení v centru města?
Kvalitní bydlení v centru je výhodné pro město i jeho obyvatele. Bydlení v centru zpravidla využívá existující ulice, které již město spravuje a uklízí. Podobně je to s veřejným osvětlením, vyvážením odpadků a dalšími službami. Cena za tyto služby tedy nenarůstá, ale dělí se mezi více obyvatel. Peníze tak mohou zbývat třeba na lepší údržbu. To je jeden z důvodů, proč dlouhodobě usilujeme o redukci rozpínání nové zástavby do volné krajiny. Jak ukazuje příklad rozsáhlých ploch na Proseči, toto rozpínání zástavby na úkor péče o stávající prostředí si do územního plánu města postupně prosazovali majitelé pozemků, kteří byli často zároveň zastupiteli města. 

### Jaký je současný stav bytového fondu?
Jablonec nemá dostatek atraktivních bytů v centru města. Stávající bytový fond není udržován v potřebném standardu a řada bytů proto zůstává paradoxně prázdná. Proto jsme během našeho působení ve vedení města s opravami začali. Zdaleka jsme však nestihli vyřešit hluboký dluh, který město má v péči o svůj bytový fond. Pečovat o kvalitu bytového fondu je nutné průběžně, což se v Jablonci bohužel řadu let dostatečně nedělo. 

### Jaké jsou možnosti bytové výstavby v centru města?
U řešených pozemků v Saskově ulici lze vést odbornou urbanistickou či památkářskou debatu, zda jsou spíše nedokončenou součástí Saskovi ulice nebo špatně artikulovaným parkovým předpolím dominanty kostela Nejsvětějšího Srdce Ježíšova. Na základě výše uvedených argumentů se přikláníme k druhé variantě – parkového předpolí. U řady dalších pozemků v centru města taková otázka nevyvstává. V dobře navržené blokové struktuře města je řada zřetelných proluk, jejichž zástavba by byla nesporným přínosem: do místa by přinesla nový život, nové impulsy i sounáležitost obyvatel s lokalitou, která je pro město vždy jednou z nejcennějších hodnot.

[Jakub Chuchlík](/lide/jakub-chuchlik) - zastupitel za Českou pirátskou stranu