---
date: 2021-03-26
category: blog
tags: investice financování opravy bytů úvěr majetek města
layout: post
title: Promeškaná příležitost – vyhozené peníze
author: Jarmila Valešová
authorId: jarmila.valesova
image: posts/2021-03-26-promeskana-prilezitost-vyhozene-penize_2.jpg
---
Dne 19. 10. 2020 schválilo vedení města financování investiční akce opravy bytových jednotek města dlouhodobým úvěrem ve výši 20 mil Kč. Pro tento úvěr získalo 6. 11. 2020 závaznou nabídku pevné úrokové míry 0,77 % p. a.  Celkové úrokové náklady při desetiletém čerpání by tedy vycházely na 787 tis. Kč.

Bohužel takto nabídka nebyla zastupitelstvu v roce 2020 předložena ke schválení. Zastupitelstvu byl záměr čerpání úvěru přeložen k projednání až v březnu 2021, kdy již úrokové míry značně vzrostly a nabídka pevné úrokové míry na stejný úvěr činí již 1,62 % p. a. Celkové úrokové náklady při desetiletém čerpání vycházejí na 1 655 tis. Kč. Tedy o 868 tis. Kč dráž.

Náměstek pro ekonomiku Ing. Milan Kouřil časovou prodlevu 5 měsíců zdůvodňuje nutností stanovit správný postup zadání zakázky rekonstrukčních prací. Vzhledem k tomu, že magistrát disponuje týmem odborníků na zadávání veřejných zakázek, pro které je správné zadání zakázky v objemu 20 mil. Kč rutinní záležitostí, nepovažuji tento argument za platný. 

Náměstek pro ekonomiku však zastupitelstvu nepředložil schválení úvěru, ale pouze schválení záměru úvěr uzavřít. Pro schválení úvěru samotného je svoláváno zastupitelstvo na 8. 4. 2021. V době vážné epidemické situace se zastupitelé budou mimořádné scházet na projednání pouze tohoto bodu. Pokud ke schválení v tomto termínu nedojde, bude úroková nabídka dále stoupat. Takže je možné, že celkové náklady budou nakonec ještě vyšší.
Investiční akce počítá s opravou 48 bytových jednotek, které jsou nyní v neobyvatelném stavu. Město Jablonec ale vlastní takových bytů daleko více a tím, že náměstek nevyužil výhodnou nabídku v době její platnosti, poputuje bezmála 900 tis Kč na zvýšené úrokové náklady místo na opravu dalších bytů.

Piráti dlouhodobě upozorňují na potřebu zvýšených investic do zanedbaného majetku města 
a souhlasí s čerpáním úvěru na investice, které do budoucích rozpočtů přinesou provozní výnosy nebo umožní realizovat úsporu provozních nákladů. Vyčítáme však současnému vedení města laxní přístup, který v tomto konkrétním případě znamená promarněnou příležitost čerpání velmi výhodného úvěru.