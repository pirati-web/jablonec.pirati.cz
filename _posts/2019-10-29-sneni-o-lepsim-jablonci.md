---
date: 2019-10-29
category: blog
tags: kamerový systém jablonec rozpad koalice ano 
layout: post
title: Snění o Lepším Jablonci
author: Vladimír Opatrný
id: vladimir.opatrny
image: posts/2019-10-29-sneni-o-lepsim-jablonci.jpg
---
Události uplynulých týdnů opět nás opět vrátily do jablonecké reality. Zděděná kauza
městského kamerového systému vyústila v rozpad „pirátské“ koalice a následnou dohodu
mentálně blízkých politických subjektů – ODS a ANO. Rok po volbách tak můžeme
zrekapitulovat pirátské účinkování na jablonecké radnici.

Na počátku bylo velmi diskutované koaliční partnerství s hnutím ANO. Trváme na tom, že
tato spolupráce byla v jabloneckých poměrech tou správnou volbou. Toto rozhodnutí nám
umožnilo začít s realizací našeho volebního programu, a zároveň jsme se mohli jasně vymezit
proti minulému vedení města. Díky tomuto složení koalice se nám podařila řada kroků, které
jsou z opozičních lavic neprosaditelné. Jak by fungoval náš program založený na tvorbě
strategických dokumentů a jejich následné realizaci, nám ukázaly první dny vlády ODS
z letošním podzimu. Ze dne na den (a za velmi trapných okolností) [nová koalice ODS, ANO
a STAN zrušila měsíce připravovanou architektonickou soutěž na návrh Slunečních lázní](https://www.piratskelisty.cz/clanek-2648-nove-vedeni-jablonce-rusi-architektonickou-soutez-k-prehrade-a-lze-o-duvodech) a celého okolí jablonecké přehrady. 

Ostatně těžko šlo předpokládat, že hnutí ANO v Jablonci spáchá politickou sebevraždu.
Během 5 týdnů vlastní aktivitou ztratilo pozici nejsilnějšího člena v koalici a funkci primátora
ve statutárním městě. Nádavkem připočtěme žalobu na bývalého primátora za ANO, kterou
podal Svaz městských samospráv. V dlouhodobém horizontu se ANO přihlásilo k jablonecké
politice ODS symbolicky reprezentovanou primátorem z devadesátých let. Jasně tím
deklarovalo vlastní ideovou podstatu a způsob uvažování. Zároveň opustilo tým, který
personálně i programově představoval skutečnou novou politikou. Spojenectví ODS, ANO
a STAN není ani 3 týdny po puči podloženo koaliční smlouvou a programovým prohlášením.
Jinými slovy, nejde o program, ale o konzervaci jabloneckých poměrů z posledních dekád.
Již ve volební kampani jsme kladli zásadní důraz na kvalitu veřejného prostoru. Za uplynulé
dekády se město rozvíjelo velmi rozpačitě a nekoordinovaně. Vysvědčením pro minulé
koalice je obchodní dům Central, chátrající městské lázně či zanedbané okolí celé přehrady.

Úřad náměstka primátora pro rozvoj města rozvoje jsme proto v rámci koalice svěřili
architektu a pirátskému zastupiteli Jakubu Chuchlíkovi. Prostřednictvím tohoto úřadu jsme
začali realizovat vizi moderního města, která zároveň respektuje jedinečnost a mnohé
výhody Jablonce nad Nisou. Výsledky tohoto snažení obsahuje dokument [Předání agendy
náměstka pro rozvoj](/aktuality/predani-agendy-namestka-pro-rozvoj.html).

Jmenovatelem našich snah se stalo úsilí o koncepční řešení městské agendy
s přesahem do dalších volebních období. Prosadili jsme zřízení funkce městského architekta.
O zavedení tohoto postu se v Jablonci diskutovalo několik volebních období. V rámci velmi
důstojně obsazeného výběrového řízení jsme tento problém vyřešili za několik týdnů
a v březnu 2019 byl novým městských architektem jmenován [David Pavlišta](https://www.tvarchitect.com/clanek/david-pavlista-bude-mestskym-architektem-v-jablonci-nad-nisou/). 

Odpovědi na využití důležitých a složitých území nám poskytovaly architektonické soutěže. Ze
strategického hlediska se jedná o nejefektivnější řešení funkce a podoby veřejného prostoru
– z hlediska koordinace, kvality i financí. Ilustrovat to můžeme na příkladu Anenského
náměstí a Poštovní ulice. Tato rozsáhlá a důležitá území budou z důvodu obnovy kanalizace
rozkopána a bylo by trestuhodné tento stav nevyužít ke kvalitativně lepšímu uspořádání.
Řešení máme vysoutěžena. Tyto návrhy do města přináší zvýšení hodnoty nemovitostí, nové
příležitosti pro obyvatele a obchodníky, krajinářsky chytré řešení jinak rozpálených
asfaltových ploch, jinými slovy, děláme z těchto neřešených území historického centra
dobrou adresu. V neposlední řadě jsme činnost svěřeného úřadu rozdělením kompetencí
učinili výkonnější a srozumitelnější. Při rekonstrukcích a opravách městských objektů už
nebude docházet k absurditám, kdy jeden odbor řeší přízemí a jiný odbor výstavbu v prvním
patře.

Nové úkoly koalice zvládala dobře. Po několik týdnech jsme zprovoznili [transparentní
rozklikávací rozpočet](/aktuality/jablonecka-radnice-je-otevrenejsi.html). Přes počáteční koaliční nesoulad jsme byli trvalými zastánci výběrového řízení na pozici ředitele městské policie. Můžeme osvědčit, že zvolený kandidát vzešel z profesionálního a transparentního výběrového řízení za účasti několika kompetentních kandidátů.

Veřejnost může do chodu města promlouvat prostřednictvím oživených a rozšířených osadních výborů i nově zavedenému participativního rozpočtu. Díky pirátské iniciativě se podařilo navázat spolupráci s vládní Agenturou pro sociální začleňování. Jednání vyústila v podpis memoranda a následná součinnost by měla pomoci stovkám jabloneckých občanů.

Nedopsanou kapitolou bohužel zůstává analýza městských společností, která měla
předcházet formulaci cílů společnosti a případným výběrovým řízení na vedoucí pozice. Na
druhé straně jsme díky roční přítomnosti v orgánech společností obdrželi cenné a jinde
nezískatelné poznatky o fungování a hospodaření těchto firem. Stále věříme, že náš program skutečně směřuje k lepšímu Jablonci. Uplynulé měsíce jednoznačně ukázaly naši schopnost podílet se na správě města, a nejen jabloneckým voličům tímto vysíláme jednoznačný vzkaz. Jsme silnou stranou, která na prvním místě prosazuje zájmy voličů. Vycházíme totiž z upřímného přesvědčení, že toto je jediná možná
cesta k důvěryhodnému a srozumitelnému vedení města.

Děkujeme za Vaši důvěru.
Místní sdružení České pirátské strany a zastupitelský klub

Psáno pro Pirátské listy v říjnu 2019